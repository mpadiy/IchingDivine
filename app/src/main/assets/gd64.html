<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd"><html xmlns="http://www.w3.org/1999/xhtml" xml:lang="zh-CN">
<head><meta name="generator" content="HTML Tidy, see www.w3.org" />
<meta http-equiv="Content-Type" content="application/xhtml+xml; charset=utf-8" />
<title>高岛易断　占断破解</title>
<link href="flow0001.css" rel="stylesheet" type="text/css" />
</head>



<body>







<p class="title2" id="mllj265">64　火水未济</p>
<p class="normaltext11">《未济》反《既济》，以《既济》之上卦，反而居下，《既济》之下卦，反而居上。火与水相背不交，是炎上者未能成其炎，润下者未能致其润，此卦所以名火水《未济》也。</p>
<p class="title3" id="mllj266">未济：亨，小狐汔济，濡其尾，无攸利。</p>
<p class="normaltext">不曰不济，而曰“未济”，非安处不济也，未耳。盖《未济》而自有可济，亦未亨而自有可亨，故曰“未济亨”。《坎》为小狐，“汔”，几也。济必登岸，始为《既济》，一步不至，犹未也，“汔济”安得为济哉！小狐力弱，中流失济，尾重不掉，难免濡矣，复有何利？故曰“小狐汔济，濡其尾，无攸利”也。</p>
<p class="normaltext11">《彖传》曰：未济，亨，柔得中也。小狐汔济，未出中也。濡其尾，无攸利，不续终也。虽不当位；刚柔应也。</p>
<p class="normaltext">此卦下《坎》上《离》，《坎》为水，《离》为火，火上水下，水火不相交，即水火不相为用，为天地昏而未旦，宇宙混而未开之会也。《既济》《未济》，《彖》皆言“亨”，《既济》之亨，已然之亨；《未济》之亨，未然之亨。未然之亨，而终可得亨者，以其柔之得中也。小狐不能涉川，不自量力，贸然前进，虽几乎济，而终至不济，未能出险之中也。三四当卦之冲，《坎》尽于三，故未出中；未出中，则飘泊中流，欲进不能，欲退不得，是足未登，而尾已濡矣，“不续终”者，谓续《既济》之终也。《既济》之终，乃《未济》之始，《既济》之首，乃《未济》之尾。《既济》之终而濡首，则《既济》几不保其终，所望《未济》续之耳。乃《未济》而濡尾，则不能续《既济》之首，即不能续《既济》之终矣。《既济》《未济》，首尾相接，终而复始，不续其终，譬如寒暑不错行，日月不代明，而天地亦几于息矣，况于人事乎？故“无攸利”。处《未济》者，所当原始要终，力求其济，勿效“小狐汔济”而濡尾也。在一时之《未济》者，无他，以其位之不当也，然位虽不当，要自有可济之理。《既济》之为《既济》，无非以刚柔之相应，《未济》亦同此刚柔，由未而既，在此一济，即在此一续，则《未济》之终，亦即为《既济》之终，而乾元亦由是而始焉。</p>
<p class="normaltext">以此卦拟人事，人生涉世，不能无险，不能不求其济。当其未济，固不可安于未济，所当黾勉以期其济。安于未济，则终不济矣；黾勉以期其济，虽一时未济，而终必可济也。《未济》而进为《既济》，《既济》之亨即可为《未济》之亨矣，故《未济》亦亨。处未济者，由此济彼，涉夫险中，即出夫险外，必求彼岸之登，不为中道之划。《既济》之首可续，《未济》之尾不濡，复何往而不利者哉！人事当此，绝而复续，终而复始，已然者保而无失，未然者进而无穷，如是则未济者必济矣。而一时犹有未济者，以其位之不当也。按爻位必火在下，则水受其煎，必水在上，则火奏其功，颠倒失位，是两不相用也；不相用，则不相济，然亦非终不济也。卦体上互《离》，下立《坎》，《坎》刚《离》柔，上下相互，即上下相应，《既济》之为既济，在此刚柔之相应，《未济》之进为既济，亦在此刚柔之相应耳。以柔济刚，即以终续始，复有何险之不济哉！天道循环，人事代更，要不外此刚柔之相应而已。</p>
<p class="normaltext">以此卦拟国家，国家之兴衰治乱，颠覆存亡，惟在《既济》与《未济》相续相保而已矣。作《易》者在殷周之际，论者谓《既济》之卦属诸殷纣，《未济》之卦属诸周文，文当蒙难艰贞，正值未济之时也，而小心翼翼，不回厥德，乃所以求其济焉。彼密祟之距侵，皆小狐之汔济，其何能济哉！惟文以柔顺文明，蒙此大难，率能无畔援，无歆羡，诞登道岸，其济也，其亨也，其得天人之相助，而成其济也，庶几大畏小怀，无往而不利者矣。乃能以周继殷，即周之未济，以续殷之既济，则殷之变而为周者，亦即此首尾之相续也。后世继周而值《未济》者，皆当取法于文也。《诗》云“淠彼泾舟，亟徒棹之”，可想见其济之亨也已。</p>
<p class="normaltext">通观此卦，《既济》者功已毕，《未济》者事复始，终而复始，有生生之义焉。“生生之谓《易》”，《易》所以终于《未济》也。《既济》者水在上，势欲下，火在下，势欲上，二气参和，交致其用；《未济》反是，炎上者上升，流下者反下，分背不交，不相为用。致用则其用已成，不相为用，而其用正有待也，此即五德相乘，四时递嬗，无绝不续之运会也。《坎》《离》之既《未济》，犹《乾》《坤》之《泰》《否》，《泰》极则《否》，《既济》而后《未济》，其象同焉。为卦下三爻为《未济》中之《未济》，上三爻则为《未济》中之《既济》，由未而既，故爻象视《既济》为吉，卦体《坎》上《离》下，《离》为日，《坎》为夜，《离》明《坎》暗，《离》虚《坎》实，德莫大于明，道莫神于虚，故《坎》降而《离》升，《坎》隐在内，《离》明在外，日丽天上，水行地下，《乾》《坤》正位，法象之自然也。圣人于此，当其既济，不忘未济之念，当其未济，倍切既济之图，业必慎于创始，功不隳于垂成，俾天运得以永贞，治道得以久安，岂不甚愿？无如阴阳倒置，爻位失当，《坎》《离》各安其宅，水火互藏其用，卦所以为《未济》也。在六爻，位皆不当，而刚柔则各相应也。初濡尾，无济之具也；二曳轮，得济之具也；三涉川，以躁动而凶也。内卦三爻，皆为欲济而犹未济者也。四“有赏”，以《震》伐而行志也；五辉光，以“有孚”而获吉也；上濡首，以饮食而失节也。外卦三爻，皆进《未济》而为《既济》者也。爻以二五为正应，故皆曰“贞吉”；初与四虽应，初当济之始，四得济之中，故初不如四吉；三与上皆处极位，三以《未济》而失利，上以《既济》而失节，故皆示以为戒，戒之正，所以保其终也。《易》之道以不终为终，乃无终而非始，故《乾》曰“无首”，《坤》曰“大终”。六十四卦，不终于《既济》，而终于《未济》，为《既济》者已尽，《未济》者无穷，以既启未，以未续既，《乾》《坤》之大用，即在《坎》《离》之相续也。</p>
<p class="normaltext11">《大象》曰：火在水上，未济。君子以慎辨物居方。</p>
<p class="normaltext">火热水寒，物之各异其性也；《离》南《坎》北，方之各殊其位也。火在水上，是炎上润下，并失其位，两不相济也，故曰《未济》。君子观其象，而辨之居之，辨其物，使物得其宜，而不相混，居其方，使方从其位，而不相越。皆以审慎而出之，斯知之无不明，处之无不当，而其未济者乃可进于济矣，故曰“君子以慎辨物居方”。</p>
<p class="normaltext8">【占】　问时运：运途颠倒，诸事须慎。</p>
<p class="normaltext8">○　问营商：货物失当，地位不合，所当谨慎处置，方可获利。</p>
<p class="normaltext8">○　问功名：未也。</p>
<p class="normaltext8">○　问战征：营垒器具，各失所宜，不相为用，急宜慎重审察，斯可免败。</p>
<p class="normaltext8">○　问家宅：方向倒置，须当改易。</p>
<p class="normaltext8">○　问婚姻：门户不合。</p>
<p class="normaltext8">○　问疾病：上下焦血络不通，宜升不升，宜降不降，药方最宜审慎。</p>
<p class="normaltext8">○　问失物：辨明方位，可以寻得。</p>
<p class="normaltext8">○　问六甲：上月生女，下月生男。</p>
<p class="title3" id="mllj267">初六：濡其尾，吝。</p>
<p class="normaltext11">《象传》曰：濡其尾，亦不知极也。</p>
<p class="normaltext">初居《未济》之始，《彖》所云“小狐汔济，濡其尾”，初爻当之。《未济》之初，与《既济》之上，首尾相接，《既济》之上，以濡首而厉，初踵其后，见上之濡首，反而自惩，未济者亦可免于濡矣，乃前首后尾，同遭其濡，顽不知戒，故曰“吝”也。《象传》以“亦不知极”释之，谓前覆其辙，后又不知而蹈之，故曰亦术知其极也。</p>
<p class="normaltext8">【占】　问时运：不审前后，不顾进退，鲁莽从事，是昏而无知者也。</p>
<p class="normaltext8">○　问营商：前既失败，后又不戒，覆辙相仍，其将何以了事乎？</p>
<p class="normaltext8">○　问功名：龙头既失，骥尾亦必难附。</p>
<p class="normaltext8">○　问婚姻：流离首尾，团聚难矣。</p>
<p class="normaltext8">○　问家宅：此宅前门后户，方位不正。</p>
<p class="normaltext8">○　问疾病：病在下身。</p>
<p class="normaltext8">○　问六甲：生男。</p>
<p class="normaltext9">【例】　友人某来，请占制造物品生业如何，筮得《未济》之《睽》。</p>
<p class="normaltext12">断曰：初居《未济》之初，正在济末将济之时，《既济》之终“濡其首”，《未济》之始“濡其尾”，有首尾不相顾之象。今君占制造生业，得此爻辞，知此业必是旧业，君接其后而重兴也。君乃不知前车之覆，贸然而蹈其后，以致制品所出，一时不能销售。以此质金，反致失利，得失不偿，进退两难，几同“小狐汔济”，而“濡其尾”也，未免吝矣。至二爻曰“曳其轮，贞吉”，在明年当以车运出外，可以贩卖获利也，君可无忧焉。</p>
<p class="title3" id="mllj268">九二：曳其轮，贞吉。</p>
<p class="normaltext11">《象传》曰：九二贞吉，中以行正也。</p>
<p class="normaltext">二居《坎》之中，《坎》为轮，故曰“轮”。轮者，济之具也。《既济》初爻曰曳轮而濡尾，有济之具而濡者也；此曰曳轮，而不曰濡尾，有济之具而不濡者也，视《既济》之初为优矣，故曰“贞吉”。《坎》又为矫輮，按《周礼·考工记》，“行泽者反輮，行山者仄輮”，取其便于曳也。御轮济水，中道而行，其济以正，是为中行以正，吉何如之！《象传》所释，最为明著。</p>
<p class="normaltext8">【占】　问时运：运如轻车渡水，中道以济，无往不利。</p>
<p class="normaltext8">○　问营商：有满载而归之象。</p>
<p class="normaltext8">○　问功名：二与五应，五为君，二为臣，二五皆吉，是君臣相济也。有后车以载之象。</p>
<p class="normaltext8">○　问战征：有曳柴伪遁之谋。</p>
<p class="normaltext8">○　问婚姻：有桓少君鹿车共挽之风，必得贤妇，吉。</p>
<p class="normaltext8">○　问家宅：有轮奂并美之象。</p>
<p class="normaltext8">○　问疾病：必是胸腹作鸣，辘辘如车声，宜开通三焦，使气机舒展，自愈。</p>
<p class="normaltext8">○　问六甲：生男。</p>
<p class="normaltext9">【例】　明治八年九月，朝鲜国炮击我云扬舰，物论汹汹，朝廷将兴问罪之师。时陆军大佐某氏来请一占，筮得《未济》之《晋》。</p>
<p class="normaltext12">断曰：水火不交，不相为用，谓之《未济》。然未济非不济也，时未至则不济，时至则济，故曰“未济亨”。为卦皆取水火，《既济》水在火上，初爻曰曳轮，是为陆道之轮车也；《未济》火在水上，二爻曰曳轮，是为海道之轮船也。今云扬舰被朝鲜炮击，爻曰“曳其轮，贞吉”，想虽被击，尚可曳轮而归，故不失其吉也。《象传》曰“中以行正”，言必得中和之道，以行其正，今年必不致构怨兴兵也。至三爻曰“征凶，利涉大川”，恐明年有事于朝鲜。曰“征凶”者，恐陆军不利；曰“利涉大川”者，知海军必大胜也。九四曰“贞吉，悔亡，震用伐鬼方，三年有赏于大国”，自二至四为后年，必可解决朝鲜之事矣。且二爻变而为《晋》，晋者，进也，《晋》五曰“失得勿恤，往吉，无不利”；上曰“晋其角，维用伐邑，厉吉，无咎”，是皆征伐有功之占也。占象如是，知以后必获大功。但《未济》以外卦为《既济》，内卦为将济，占在二爻，故今年未能成事，必待外卦，乃得全济也。</p>
<p class="normaltext12">后朝鲜事局平和，征讨不兴，于是某氏来曰：前日之占，事未甚验，余曰：《易》占无不灵应，但所应有不在一时也。现虽归和平，其“中以行正”一语，恰好符合，此后占象，君须缓以待之，无不应也。</p>
<p class="title3" id="mllj269">六三：未济，征凶。利涉大川。</p>
<p class="normaltext11">《象传》曰：未济，征凶，利涉大川，位不当也。</p>
<p class="normaltext">三爻以阴居阳，当内外卦之交，首尾俱不着岸，故爻曰“未济”。专以卦名归之，谓《未济》之所以未济者，在此爻也。三为《坎》之，地当重要，进一步则出险，误一步即履危，鲁莽前进，一经失足，功败垂成，故曰“征凶”。然《未济》有可济之道，有险有出险之时，自古定大难，建大功者，罔非从“征凶”之时而兴起也。所谓“征凶”者，第戒其不可妄动，非欲其退缩不前。三之地，正当利涉之地，三之时，正当利涉之时，此而不济，则终不济矣，此而得济，则汔济者乃得济矣。《象传》曰“位不当也”，《未济》六爻，位皆不当，三为《坎》之终，故《传》专以不当释之。</p>
<p class="normaltext8">【占】　问时运：宜镇静待时，躁动则凶。</p>
<p class="normaltext8">○　问战征：宜会集海军，水陆并进，则凶者吉矣。</p>
<p class="normaltext8">○　问营商：以舟运为利。</p>
<p class="normaltext8">○　问功名：有涉川作楫之材。</p>
<p class="normaltext8">○　问婚姻：《诗》云“造舟为梁，亲迎于渭”，迎娶则吉，往赘则凶。</p>
<p class="normaltext8">○　问疾病：《艮》为狐，病由狐祟所致，宜涉川以避。</p>
<p class="normaltext8">○　问六甲：生男。</p>
<p class="normaltext9">【例】　三十年，占众议院气运，筮得《未济》之《鼎》。</p>
<p class="normaltext12">断曰：此卦火上水下，水火不相为用，故曰“未济”。三爻居上下内外之交，出《坎》入《离》，正当《未济》之时，是以爻辞直曰“未济”。曰“征凶”者，指初之濡尾也；曰“利涉”者，指二之曳轮也，为利为凶，任人自为之耳。《传》则释曰“位不当”，于此即可见众议院之气运矣。盖在政府欲效欧美之文明，以图富强；在众议员，欲学欧美之自由，以图权利，犹之火上水下，两不相济也。且现时所选议员，多由贿赂而来，是明明位之不当也，由此以往，安得不凶？故曰“征凶”。然于议院之设，苟当其位，而“中以行正”，未始无利，故曰“利涉大川”。但此爻处《坎》之终，犹未出险，今年众议院，正当未济之地，难期盛旺。四爻曰“贞吉，悔亡，震用伐鬼方，三年有赏于大国”，知明年众议院，必得其人，能赞襄国家大事，劳邀厚赐，此盛象也。五曰“君子之光”，五为君，定当入观天颜，武功文德，并焕辉光矣。</p>
<p class="title3" id="mllj270">九四：贞吉，悔亡。震用伐鬼方，三年有赏于大国。</p>
<p class="normaltext11">《象传》曰：贞吉，悔亡，志行也。</p>
<p class="normaltext">《未济》济在四，《既济》济在三，《未济》之四，即《既济》之三，故爻辞皆曰“伐鬼方”。三居《离》之始，《离》为戈兵，故“用伐”。《坎》为鬼，故取象于“鬼方”。“震”者，威怒之象，所谓一怒而安天下之民也。《未济》则有悔，济则悔亡。故曰“贞吉，悔亡”。“三年”者，言其久也，即《既济》三爻所云“三年克之”也。“有赏”者，为献俘授馘饮，至大赏是也。“大国”谓殷，爻虽不明言高宗，要不出《既济》三爻之义也。《象传》曰“志行”，谓班师奏凯，威震遐方，主三军者，得行其志矣。《既济》三爻《传》曰“惫也”，为劳师远征而言；此《传》曰“志行”，为振旅告捷而言。</p>
<p class="normaltext8">【占】　问时运：有此大运，“贞吉，悔亡”，名利俱全。</p>
<p class="normaltext8">○　问战征：率军远征，奏凯而还，得以荣邀赐命。</p>
<p class="normaltext8">○　问营商：行商远出，财利丰盈。</p>
<p class="normaltext8">○　问功名：声名远震，得承天宠。</p>
<p class="normaltext8">○　问婚姻：三年可成。</p>
<p class="normaltext8">○　问家宅：贞吉。</p>
<p class="normaltext8">○　问疾病：“鬼方”二字不祥，三年后恐难保。</p>
<p class="normaltext8">○　问六甲：生女。</p>
<p class="normaltext9">【例】　友人某来请占气运，筮得《未济》之《蒙》。</p>
<p class="normaltext12">断曰：此卦下三爻为《未济》之时，上三爻为《既济》之时，今占得四爻，知年来困苦之事，渐》次可奏成功，谓之“贞吉，悔亡”。“震用伐鬼方，三年有赏于大国”者，知君于此三年中，得以威名远扬，赏赐荣膺，为生平业成志满之时也。</p>
<p class="normaltext9">【例】　明治二十七年冬至，谨占二十八年圣运，筮得《未济》之《蒙》。</p>
<p class="normaltext12">断曰：四爻当内外之交，出《坎》入《离》，为脱险难而进文明，是由《未济》而抵《既济》也。今占得四爻，爻曰“震用伐鬼方”，是为征清得胜也；“三年”者，谓战役之久；“有赏于大国”者，谓奏凯行赏也。</p>
<p class="title3" id="mllj271">六五：贞吉，无悔。君子之光。有孚，吉。</p>
<p class="normaltext11">《象传》曰：君子之光，其晖吉也。</p>
<p class="normaltext">五为《未济》一卦之主，居《离》之中，与四相比，与二相应。二以居中行正，四以征伐有功，当此文德昭明，武功显著；臣下之勋业，要即为天子之威光也，故曰“君子之光”。柔得中，故“贞吉，无悔”。《离》为明，为光，德莫盛于明，业莫大于光，六五之君，和顺积中，英华发外，其光皆出于君子之身，天下莫不仰文明之化，故曰“有孚，吉”。《象传》以“晖吉”释之，谓其笃实辉光，自然昭著，吉何如也！</p>
<p class="normaltext8">【占】　问时运：运当全盛，百事皆吉。</p>
<p class="normaltext8">○　问战征：《师》卦曰“师贞，丈人吉”，可并占之。</p>
<p class="normaltext8">○　问营商：其营业必关系政府公干，或为军饷，或为军器，得沾朝廷之余泽，故吉。</p>
<p class="normaltext8">○　问功名：有入觐天颜之象。</p>
<p class="normaltext8">○　问家宅：此宅大吉，当邀旌赐之劳。</p>
<p class="normaltext8">○　问婚姻：“君子好逑”，必得。</p>
<p class="normaltext8">○　问六甲：生女，主贵。</p>
<p class="normaltext9">【例】　某缙绅来，请占官阶升迁，筮得《未济》之《讼》。</p>
<p class="normaltext12">断曰：五爻居《离》之中，《离》为日，为光，五当君位，日有君象，故曰“君子之光”。日光照临，下土遍被，故曰“有孚”。五与二应，二为臣，是先得“君子之光”者也。今足下占禄位升，得《未济》五爻，五为尊位，二爻属贵下，二爻曰“曳其轮，贞吉”，轮为日轮，曳轮者，有如羲和御日，是为天子之近臣，沐浴圣化，瞻仰龙光，君明臣良，可为贵下贺焉。</p>
<p class="title3" id="mllj272">上九：有孚，于饮酒，无咎。濡其首，有孚失是？</p>
<p class="normaltext11">《象传》曰：饮酒，濡首，亦不知节也。</p>
<p class="normaltext">上爻当《未济》之终，反为《既济》，坎险已脱，上下交孚，则饮食以燕乐之。《诗》“南有嘉鱼，君子有酒，嘉宾式燕以乐”，《序》曰太平君子至诚。乐与贤者共之，有孚于酒食之义也，故“无咎”。然酒以成礼，不及于乱，立监立史，所以示其节也，“濡其首”，则醉而不出，是谓伐德，亦何取于孚矣，故曰“有孚失是”。是始为有孚而饮酒者，继反为饮酒而失孚也，《象传》以“不知节”释之。《易》之为书，患太过，更甚于防不及，欲不可纵，乐不可极，持盈保泰，无非节也。此特于《未济》之终，借饮酒以为喻耳。</p>
<p class="normaltext8">【占】　问时运：《坎》难已平，众心欢乐，能知撙节，可以永保无咎。</p>
<p class="normaltext8">○　问战征：此为得胜班师，饮酒策勋之时也。</p>
<p class="normaltext8">○　问营商：已得厚利而归，从此量入为出，富可永保矣。</p>
<p class="normaltext8">○　问功名：有得而复失之患。</p>
<p class="normaltext8">○　问疾病：必是饮食不节所致。</p>
<p class="normaltext8">○　问讼事：《序卦》曰“饮食必有讼”，知其讼必由于酗酒来也。</p>
<p class="normaltext8">○　问六甲：生女。</p>
<p class="normaltext9">【例】　二十八年七月廿七日薄暮，余与友闲叙于书楼，偶闻有叫新闻号外者，客曰：号外所报，不审何事，君试占之。筮得《未济》之《解》。</p>
<p class="normaltext12">断曰：号外所报，必因饮酒过度，醉溺水中之祸也。时女仆适赍号外来，展而阅之，为山阳铁道，汽车颠覆中途，致伤旅客之报也。</p>
<p class="normaltext12">后数日，会该铁道会社员，问及当时情况，曰：会风雨暴作，劝令止车，机关师某不肯，临行且满酌火酒，启车而进，猝罹此祸，因此伤命云。乃知爻辞，果不虚也。</p>
<p class="normaltext"><br/>
</p>
<p class="normaltext">《易》六十四卦，《上经》首《乾》《坤》，终《坎》《离》，《下经》首《咸》《恒》，终既《未济》。《咸》《恒》为夫妇，由《乾》《坤》而生也；既《未济》为水火，由《坎》《离》而化也。其变万殊，其旨一也。《乾》道尚虚，坤道尚实，《坎》象中实，《离》象中虚，《易》始于虚，亦终于虚，虚则灵，灵则变化神焉。交互错综，循环反复，始而复终，终而复始，究之无所谓始，无所谓终，无所谓虚，无所谓实。“变动不居，周流六虚”，《易》之妙用，无非以此虚灵二气，运用于三百八十四爻之中而已矣。</p>
<p class="normaltext">鸡曰翰音，鸡必振羽而复鸣。翰，羽翮也，鸡鸣不失时，孚之象也。鸡本微物，而翰音远闻，人无实德，而有虚声者似之。上居孚极，区区小忠小信，上彻九天，虽正亦凶。《象传》释以“何可长也”，谓其绳盗虚声，何能久乎？</p>
<p class="normaltext8">【占】　问时运：运途亦盛，但虚而无实，转觉可危。</p>
<p class="normaltext8">○　问营商：场面颇广，声势亦宏，有外观而无内蕴，恐其不能久也。</p>
<p class="normaltext8">○　问功名：绳盗灵声，君子所耻。</p>
<p class="normaltext8">○　问婚姻：恐难偕老。</p>
<p class="normaltext8">○　问家宅：此宅有牝鸡司晨之象，家业难保，凶。</p>
<p class="normaltext8">○　问疾病：肝风作痛，喊叫声声，病状颇苦，凶。</p>
<p class="normaltext8">○　问讼事：势将上控，凶。</p>
<p class="normaltext8">○　问六甲：生女，小儿善啼，恐难育。</p>
<p class="normaltext9">【例】　一日有自称天爵大神者来，余问其名之何来，并相访之意，彼曰：余爱知县士族也，为患道路险恶，行者苦之，乃携锹一挺，出东海道，独力修缮，凡至一乡，呼告村人，使咸相助力，率以为常。一日山田大臣经过其地，见余修路，促使相见，余乃陈述心愿，大臣赞之曰：忘身而图公益者，谓之天爵大神，余因之自号为天爵大神。问其来意，曰：今欲架一桥，劝募资助，余乃以金若干与之。大神又请占气运，筮得《中孚》之《节》。</p>
<p class="normaltext12">断曰：一鸣而声闻于天者，鹤也，鸡乃家禽，而妄窃鸣鹤之声，绳盗虚声，恐干灾祸，故爻曰“贞凶”。今君占气运，得此爻象，适与君之作为，如合符节。君以苦心苦力，修缮道路，事非不正也，然好名之心太重，实欲藉此区区劳力，以博美誉。试观水无源者立涸，木无根者立枯，名而无实，其安能不败乎？且君称名骇异，即取祸之由也。须敛迹自晦，可以免害。</p>
<div data-amznpagebreak="always"></div>








</body>

</html>